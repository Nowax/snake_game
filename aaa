GAZ-M20 Pobieda – samochód osobowy średniej klasy skonstruowany w ZSRR i produkowany przez zakłady GAZ w latach 1946–1958. Pobieda była przede wszystkim przewidziana jako samochód służbowy, lecz dostępna była także w normalnej sprzedaży dla ludności. Cieszyła się jednak umiarkowanym popytem z powodu wysokiej ceny. Od 1950 roku samochód był także produkowany na licencji przez warszawską FSO, jako Warszawa. M20 był pierwszym radzieckim autem wyposażonym w samonośne nadwozie, niezależne zawieszenie przednich kół, kierunkowskazy, światło stop, elektryczne wycieraczki, hydrauliczne hamulce i termostat w systemie chłodzenia. Samochód ten stał się symbolem tużpowojennego ZSRR i uważany jest tam za jeden z najbardziej legendarnych samochodów radzieckich. Uznawany jest za pierwszy samochód skonstruowany w ZSRR bez bezpośredniego wzorca zagranicznego. Wyprodukowano 241 497 egzemplarzy Pobiedy. 
